ONS HOLLANDS IDEAAL

Netjes op de wereld komen
Met 'n scheiding in je haar;
Netjes thuis bezorgd te worden
Door een nette ooievaar
Als je Moe door 'n visite
Jammer niet de deur uit mag;
En je Pa niet naar kantoor moet
Op een Beursvacantiedag
Juist op tijd geboren worden
Niet te vroeg en niet te laat
Net precies op je verjaardag
Anders spreekt de wereld kwaad
Dat wensen wij ons allemaal
Dat is ons Hollands ideaal

Netjes op je vader lijken
Net zo dom en net zo vlug
Net zo uit je ogen kijken
Anders stuurt hij je terug
Nooit aan anderen verklikken
Waar je Pa je Moe voor scheldt
Wie de broek draagt van hun tweeen
En de baas is van 't geld
Netjes eten, netjes praten
Tonen dat je vormen kent
Nooit wat doen en nooit wat laten
Als je op visite bent
Dat wensen wij ons allemaal
Dat is ons Hollands ideaal

Netjes met een meisje trouwen
Met een bruidsschat van 'n ton
Duiten bij elkander hou'en
Rente, kapitaal, coupon
Altijd netjes op je zaken
Koffiedrinken op kantoor
Op de tram een praatje maken
Tweede klasse op 't spoor
Dan je leunstoel, je sigaartje
Met je vrouwtje en de krant
Warme toffels en je klaartje
Wonen in je eigen pand
Dat wensen wij ons allemaal
Dat is ons Hollands ideaal

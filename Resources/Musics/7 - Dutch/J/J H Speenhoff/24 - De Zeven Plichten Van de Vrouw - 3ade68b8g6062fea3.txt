DE ZEVEN PLICHTEN VAN DE VROUW

De eerste plicht van elke vrouw, is nooit geleerd te doen
Dat komt in liefde niet te pas: een zoen is maar een zoen
Wat geeft 't of ze met een boek  haar lieve hersens krenkt
Een vrouw die denkt bij wat ze zegt, zegt nimmer wat ze denkt

De tweede plicht van elke vrouw, is houden van haar man
te zorgen dat ze met een zoen, hem steeds verleiden kan
Want als ze daar geen slag van had, en altijd kuis wou zijn
Dan waren wij er allen niet, en dat zou jammer zijn

De derde plicht van elke vrouw, is goed gekleed te zijn
Al heeft ze helemaal geen geld,  voor rokken van satijn
Al draagt ze bloesjes van katoen, ze moeten aardig staan
Een vrouw kan toch lieftallig zijn, al heeft ze weinig aan

De vierde plicht van elke vrouw, is steeds gehoorzaam zijn
En altijd onderdanig doen, al is het maar in schijn.
Wanneer ze geestig vleien kan, dan volgt haar man gedwee
Een vrouw regeert de wereld toch, wij weten wel waarmee

De vijfde plicht van elke vrouw, is manlief toe te staan
Om zonder haar van tijd tot tijd, alleen eens uit te gaan
'n Vrouw die zegt: "Man ik mot mee, of anders blijf je hier"
Is niet jaloers op zijn persoon, maar wel op zijn plezier

De zesde plicht van elke vrouw, is zwijgen op haar tijd
Omdat ze juist het meeste zegt, met haar stilzwijgendheid.
Een vrouw die altijd praatjes maakt, en altijd kletsen wil
Is erger dan een fonograaf, want die houdt eenmaal stil

De zevende en mooiste plicht, is dat ze koken kan
Want als ze eenmaal opoe is, dan heeft ze daar wat an
Omdat een man die ouder wordt, en jaren is getrouwd,
Toch veel meer van zijn eigen buik, dan van een opoe houdt

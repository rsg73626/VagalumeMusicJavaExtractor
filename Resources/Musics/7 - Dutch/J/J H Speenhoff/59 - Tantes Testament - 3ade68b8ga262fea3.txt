TANTES TESTAMENT

Lieve nichten, lieve neven
Dit is tantes testament
Tante kan niet eeuwig leven
Ook aan tante komt 'n end

Om het afscheid te verlichten
Laat ik, als gedachtenis
Aan mijn neven en mijn nichten
Alles wat hun dierbaar is

Nooit kon mij een man behagen
Nooit werd mij wat raars gevraagd
Daarom sterf ik, zonder klagen
Als een hoogbejaarde maagd

Heel mijn leven was ik gierig
Dikwijls at ik korstjes brood
Zo te leven is plezierig
Want dan gaat men schatrijk dood

Aan mijn nichtje Mietekeetje
Laat ik al mijn valse haar
Mijn gescheurde dejeuneetje
Want dat kreeg ik zo van haar

Verder maak ik aan neef Arie
Die zoveel van Mozart houdt
Mijn bekroonde kunstkanarie
Plus een pakje havermout

Voor mijn neef de apotheker
Zijn de restjes medicijn
Want die drankjes zullen zeker
Na mijn dood hem nuttig zijn

Laat zijn vrouw er zich aan laven
'k Gun haar die restantjes graag
Want haar tante wordt begraven
Met een glad bedorven maag

Dominee schenk ik mijn poesjes
Met hun mandje en hun bak
Voor die twee gestreepte snoesjes
Had ie al zo lang een zwak

Aan mijn meid met grijze haren
Die met mij heeft saamgeleefd
Schenk ik wat ze al die jaren
Uit mijn huis gestolen heeft

Iedereen heeft nu het zijne
Iedereen is ruim bedacht
Tante kan gerust verdwijnen
Tante heeft haar taak volbracht

Doch mijn geld heb ik vergeten
Och, wat maal ik om dat slijk
Mijn familie heeft te eten
'k Maak er dus de kerk mee rijk

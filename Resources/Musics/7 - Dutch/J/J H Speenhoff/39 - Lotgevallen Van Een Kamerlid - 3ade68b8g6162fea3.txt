LOTGEVALLEN VAN EEN KAMERLID

Het tiendistrict van Bommelhuizen was dronken van de brandewijn
Omdat er voor de Tweede Kamer een afgevaardigde moest zijn
Toen kozen ze een hereboertje, omdat 'ie dikwijls kranten las
Omdat 'ie veel op Katz tracteerde, en omdat er niemand anders was

Maar ach, dat arme hereboertje wist niks van 's landsbelangen af
Omdat 'ie meer om vette varkens, dan om een kamerzitting gaf
En toen die eindelijk was gekozen, was Bommellhuizen in z'n schik
Maar toen 't hereboertje 't hoorde, deed hij z'n broek vol van de schrik

Hij liep te klagen en te zuchten, hij zat erover in z'n as
Omdat 'ie helemaal niet snapte van welk beginsen of hij was
Hij vroeg 't aan z'n keukenmeissie, die maakte dadelijk schandaal
Die zei: "Je zoent maar om een hoekie, je bent een vieze liberaal"

En toen hij zijn beginsel kende, toen nam 'ie afscheid van z'n vrouw
Hij kocht een rok, een steek of zeven, en ging in 't Haagie aan de sjouw
Hij peinsde over 's landsbelangen, terwijl 'ie fuifde, zeer loyaal
Voor al z'n lieve Haagse meisjes was hij de ware liberaal

De drank moest zo behandeld worden, 't hereboertje was ervoor
Want, drinken vond 'ie mensonterend, door drank gaat onze ziel teloor
Maar toen de kamer zou gaan stemmen, was hij 't die erbij ontbrak
't Kamerlid voor Bommelhuizen, lag zwaarbezonken in z'n bak

De kiezers in z'n boerenlandje, die brulden van kwaadaardigheid
Omdat 'ie in de Tweede Kamer nog nooit een stomwoord had gezeit
Toen deed 'ie gauw een prachtig voorstel: "Zet heel de kamer maar op
straat
Omdat 't, met of zonder kamer, toch even zo belabberd gaat"

En toen z'n voorstel werd verworpen, verdween 'ie eensklaps van 't tapijt
Z'n hart verlangde naar z'n varkens en naar die brave keukenmeid
Voor spreker in de Tweede Kamer, was 't herenboertje veel te zwak
Toen werd 'ie lid der Zesde Kamer, daar zat 'ie meer op z'n gemak

En daar nu woont 'ie alle dagen, de zitting zeer aandachtig bij
Daar houdt 'ie ellenlange redes, de beste spreker daar, is hij
Daar neemt men zijn interpelaties met algemene stemmen aan
Daar heeft 'ie heel z'n verder leven 't meest in 's landsbelang gedaan

DE LENTE

Wanneer dan eindelijk de winter is geweken
Z'n heerschappij ten langen leste is geslecht
Zijn met de ijslaag ook mysteries aan het breken
Want zie: de lang vermiste schaatser is terecht

Hoe snel verliest 'n land niet weer z'n ergste sporen
Het volk veert op en is weer uitermate blij
Er zijn natuurlijk neuzen blijvend afgevroren
En in 't bejaardenhuis zijn vele kamers vrij

refr.:
    De lente, de lente, de lente komt eraan
    De lente, de lente, de lente komt eraan

Nog wisselvallig is het weer in deze dagen
Er vliegt al hier en daar een gans of vroege snip
Men staat een dode uit een autowrak te zagen
Een weg met ijzel geeft maar zelden goede grip

refr.

De tuinder kijkt hoe of zijn bomen het doorstonden
Hoe zit het van de zomer met de kans op ooft
Des avonds wordt hij door z'n trouwe hond gevonden
De polsen open en een hooivork in het hoofd

refr.

JOUW HART

refr.:
    Jouw hart klopt nu nog enkel voor die ander
    Ik ben ontzettend eenzaam en alleen
    Wij hoorden toch voor altijd aan elkander
    Waarom schat, ging jij dan van mij heen

Wij waren in een roes getrouwd
En hadden ons een nest gebouwd
Het was een hele zware tijd
Maar daarvan had ik 'nooit geen' spijt
Want samen hadden wij elkaar
Het zou toch eeuwig duren maar

refr.

Ik weet, ik heb veel fout gedaan
Ik had je minder moeten slaan
Ik sloeg je meestal 's morgens vroeg
Wanneer ik thuis kwam uit de kroeg
Waarom hebben wij nooit gepraat
Nu is het dan voorgoed te laat

refr.

En scheiden, nee, dat wou ik niet
Waarom zag ik nooit jouw verdriet
Jij zong vaak 'vluchten kan niet meer'
Dus toen vond ik jou daar die keer
Met naast je lichaam, koud en kil
Dat ingevulde codicil

Jouw hart klopt nu nog enkel in die ander
Ik ben ontzettend eenzaam en alleen
Wij hoorden toch voor altijd aan elkander
Nu is je lijf van bijna iedereen

Jouw hart klopt nu nog enkel in die ander
Jouw lever woont sinds kort in Amstelveen
Je nieren zijn zelfs niet meer bij elkander
Je eierstokken doen het met een Deen

Ik zit nu thuis en denk: Ik hield toch van d'r
Waarom schat, ging jij voor mij uiteen

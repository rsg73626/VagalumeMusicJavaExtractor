KOEIENVERDRIET

Het weiland, sloten, vogels en wat wolken
De kudde staat te dringen bij het hek
Hoe zit dat, worden zij nog wel gemolken
Waar blijft nou toch de boer, de ouwe gek

't Is al na zessen, bijna tien voor zeven
En overal herneemt de dag z'n gang
Maar in het grote huis, nog steeds geen leven
Een stier sjort hong'rig aan een stalen stang

De koeien loeien, 't is nu kwart voor tienen
De uiers lekken pijnlijk op het gras
De oudsten schreeuwen: waar blijft de machine
Ze vinden dat het vroeger beter was

De lucht is zwanger van het onbehagen
Wie heeft er meelij met het domme vee
En als de klok dan twaalf heeft geslagen
Sterft achter in het weiland Klara Twee

TWEE PAAR GERIMPELDE HANDEN

Ook twee paar gerimpelde handen
Kunnen nog spelen met elkaar
Ook oude ogen
Mogen
Strelend kijken, al zijn ze zeventig jaar
Al tonen de hormonen
Niet meer zo'n ondernemingslust
Al duiken we niet meer in de struiken
En wordt er niet meer zo heet gekust
Toch kunnen gerimpelde handen
Simpel nog spelen met elkaar
Je zegt niet zo gauw
Meer: "Ik hou van jou"
Maar als je 't zegt
Dan is 't ook echt
Waar

Jij papt aan met een vrouw-met-een-verleden
Waar jij nog steeds geen honderdste van kent
M'n zorg! Al was je van de lichtste zeden
'k Weet dat je nu een lekker wijfje bent
Maar wat heb jij van mij wel niet te vrezen
Ik ben misschien veel slechter dan ik lijk
Een vuile rotzak kun je vast nooit wezen;
Dan was je op het ogenblik wel rijk
Wat kan het schelen allegaar
Je vindt wat warmte bij mekaar

Ook twee paar gerimpelde handen
Kunnen nog spelen met elkaar
Ook oude ogen
Mogen
Strelend kijken, al zijn ze zeventig jaar
Al warmen onze armen
Niet meer zo wulps de bedgenoot
Al lenen ons lijf en stijve benen
Zich voor geen krijgertje meer in 't bloot
Toch spelen verkreukelde handen
Nog wel es heel leuk met elkaar
Het klinkt misschien veel
Te sentimenteel
Maar gun 't die ouwe gekken nou maar

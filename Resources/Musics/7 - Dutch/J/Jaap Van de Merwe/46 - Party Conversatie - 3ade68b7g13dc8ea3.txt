PARTY CONVERSATIE

"Kijk, het gaat"
(Sprak de rechter tot de diplomaat)
" in het kort"
(En hij nam van 't blad zijn zesde port)
" volgens mij"
(En hij pikte er een zoutje bij)
" weliswaar"
(En hij greep een verse feestsigaar)
" bij de mens:"
(En zijn lippen sabbelden intens)
" om 't bestaan"
(En de butler gaf een vuurtje aan)
"Maar de jeugd"
(En zijn schedel glansde vroom van deugd)
" ziet niet in"
(En het speeksel drupte van zijn kin)
" dat het bed"
(En hij morste mosterd op 't parket)
" allereerst"
(En hij boerde luchtig doch beheerst)
" en vooral"
(En hij likte aan een bitterbal)
" dient voor slaap"!
(En hij onderdrukte snel een gaap)

Naast hem lachte dromerig zijn vrouw
Die had allang
Een hele andere opinie
En ging zelf haar gang

"Principieel"
(Zei 't premiertje tot d'industrieel)
" steunt de staat"
(En hij ridderde deez' geldmagnaat)
" 't grootbedrijf"
(En hij boog devoot zijn minilijf)
"Want dat helpt"
(Van sociaal gevoel thans overstelpt)
" Jan Boezeroen"
(En hij kuste de big shot zijn schoen)
" eig'lijk ook"!
(En ter plaatse ging hij op in rook)

Naast hem lachte dromerig de kleine ex-premier
Die was al jaren
Kommissaris
Ook bij die N.V.

" 'k Zeg u dit"
('t Linkse tot het rechtse Kamerlid)
" 'k Haat de rel"
(Zijn emotie gaf hem kippevel)
" 't Wordt te gek"!
(En de haren rezen in zijn nek)
" 't Heil van 't land"
(En zijn pik schoot in de stijve stand)
" eist een tijd"
(En hij moest opeens een windje kwijt)
" streng gezag"!
(En zij groetten samen vroom de vlag)

Naast hem lachte dromerig de kloeke kolonel:
Van hun geen last
Straks bij de staatsgreep
Helemaal vrij spel!

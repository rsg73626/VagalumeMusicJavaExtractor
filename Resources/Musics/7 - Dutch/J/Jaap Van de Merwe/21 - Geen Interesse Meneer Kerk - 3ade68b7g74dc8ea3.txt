GEEN INTERESSE MENEER KERK

Ach meneer Kerk Je wou eens praten?
'k Denk dat je 't net zo goed kunt laten
Je mag voor mij als Brugman klessen
Geen interesse!

Tja, meneer Kerk, het is bedroevend
Je bibbert bang en hulpbehoevend
Je stamelt schorre S.O.S.-en
Geen interesse
Triest, meneer Kerk, nou kom je naakt an
Daar heb je 't ook wel naar gemaakt, man
Toe, zeur niet. Spaar me de finessen
Geen interesse
Toen (meneer Kerk) God nog in zwang was
Had je me klem, omdat ik bang was
Nu weet ik vrolijker adressen
Geen interesse

Jij, meneer Kerk, diskrimineert nog
Op jouw 'bizondere' scholen leert nog
Jouw nakroost jouw 'aparte' lessen
Geen interesse
En, meneer Kerk, begrijp nou even
Zolang die niet zijn opgeheven
Heb je geen recht om mij te pressen
Tot interesse

Want, meneer kerk, al duizend jaren
Help jij de macht haar macht bewaren
Nu speculeer jij a la baisse?
Geen interesse
'k Heb, meneer Kerk, jou laten schieten
'k Verdom het, voor jouw parasieten
Te dienen als gefundenes Fressen
Geen interesse!

Jij, meneer Kerk, met jouw partijen
Die zich door Mammon laten vrijen
Als Sodomieterse maitressen
Geen interesse!
Nee, meneer Kerk, moet ik jou steunen
Nu jij daar stervend ligt te kreunen
Terwijl zij mij in jouw naam flessen
Geen interesse!

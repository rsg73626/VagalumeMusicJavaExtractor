JUSTITIA, DAT IS EEN DAME

Justitia, dat is een dame;
Die heeft geen weet van geldgebrek
Jij wel? Dan moet je je gaan schamen
Dan ben je lui Of dom Of gek
Dus kom ik in sjieke kleren
Haegsch van tongval en zo meer;
Dan ben ik voor Vrouw Justitia
Geen verdachte, maar een heer

Justitia, dat is een vrouwe
Van adel, met een hoog IQ
Dus mag zij vlot jijen-en-jouen
U, op jouw beurt, zeg jij maar 'U'
Tokkel zachtjes op de snaren
Van respekt en van berouw
En dan oordeelt Vrouw Justitia
Weer wat milder over jou

Justitia, dat is een blinde
Die altijd in het duister tast
En zelf de weg niet weet te vinden
Dus, grijp d'r hand maar stevig vast
Met beleefd doch kranig rukken
Krijg je haar wel met je mee
En zo kiest dan Vrouw Justitia
Voor de sterkste van de twee

Justitia, dat is een wijfje
Dus mag je 'r naaien in haar nest;
Zolang je weet, waar je haar lijfje
Moet kietelen, vindt zij het best
Voor jouw meest perverse kronkels
Weet ze steeds nog wel een gat
En zo krijg je Vrouw Justitia
Als je handig bent, steeds plat

Justitia, dat is een mummie
Die van haar eigen dood niets weet
En met haar lineaal van gummi
Nog steeds het recht en onrecht meet
En de buiksprekers in toga
Zorgen voor een handvol geld
Dat de mond van 't lijk Justitia
Het gewenste vonnis velt

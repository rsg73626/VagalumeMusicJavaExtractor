DE HAND DES ALLERHOOGSTEN

Zo daad'lijk staan we in de blokken
Gespannen wachtend op het schot
Atleten die verwoed gaan knokken
Om een plaats op het schavot
En hoewel de sfeer te snijden is
Blijf ik doodgemoedereerd
Want ik deed dit jaar belijdenis
Ik heb mij tot God bekeerd

De concurrentie wordt steeds feller
En de trainer wordt een kweller
Maar de Heere is mijn troef
En de rondjes gaan al sneller
Maar de Heer is mijn propeller
Ja, de Heere is mijn schroef
Om lauweren te oogsten
Zink ik neder in gebed
En de Hand des Allerhoogsten
Geeft mij net
Die extra zet

Ik leef in strenge discipline
Met een verantwoord eetpatroon
Ik prop me vol met proteinen
En m'n thee is isotoon
En de aardappels zijn zemelrijk
En de yoghurt linksgedraaid
Maar zonder hulp van 't hemelrijk
Is het zaad vergeefs gezaaid

Want de schema's worden vlakker
En de monden staan al strakker
Maar de Heer is mijn escape
De gewrichten worden wrakker
En de enkelbanden zwakker
Maar de Heere is mijn tape
Om lauweren te oogsten
Zink ik neder in gebed
En de Hand des Allerhoogsten
Geeft mij net
Die extra zet

Wanneer Zijn engelen mij omringen
Voel ik me opgewekt en kwiek
Ik word niet moe, de lof te zingen
Van de reli-atletiek
Dat de bijbel naar de beker leidt
Daar twijfel ik niet aan
Alhoewel, voor alle zekerheid
Lees ik ook nog de koran

Want de topsport wordt ontaarder
En de vitaminen zwaarder
A, B, C, D, E en K
De hormonen worden raarder
En de benen steeds behaarder
Maar de Heere fluit mij na
Om lauweren te oogsten
Zink ik neder in gebed
En de Hand des Allerhoogsten
Geeft mij net
Die extra zet
Ja, de Hand des Allerhoogsten
Geeft mij net
Die extra zet

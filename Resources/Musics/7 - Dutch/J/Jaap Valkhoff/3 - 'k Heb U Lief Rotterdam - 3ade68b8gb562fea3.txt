'K HEB U LIEF ROTTERDAM

'k Heb u lief, Rotterdam, met uw drukte en gewoel, 
Waar het leven zoo krachtig in bruist; 
Koningin van de Maas, uit wier golven een lied 
Vol van glorie en hoop u omruischt!! 
In den wedstrijd van handel en scheepvaart houdt gij 
Fier de vlag onzer vaad'ren omhoog; 
En uw heden is niet van 't verleden ontaard, 
Dat met roem Hollands naam overtoog 

Met verrukking aanschouw ik de groeiende vloot 
Die steeds talrijker havens vervult 
Voortgestuwd langs het spoor voor de waat'ren gebaand 
Door uw moed, uw beleid en geduld 
Tweede stad, eerste haven van ons dierbare land, 
Dat ik dankbaar "mijn vaderland" noem 
Nog vergaart ge als weleer, uit de baren der zee, 
U de schatten van rijkdom en roem. 

Sedert lang heeft geen krijgsvuur gevlamd langs uw stroom, 
Sedert lang rust uw zwaard in de schee, 
En geen bloedroode lauwer versiert thans uw krans, 
Gij geniet steeds den kostlijken vree! 
Maar door eendracht en vroomheid en moed houdt gij stand, 
Fiere spruit van Oud-Hollandschen stam; 
Daarom hebben we u lief en wij zingen uw roem, 
Want daar is toch maar één Rotterdam!!!

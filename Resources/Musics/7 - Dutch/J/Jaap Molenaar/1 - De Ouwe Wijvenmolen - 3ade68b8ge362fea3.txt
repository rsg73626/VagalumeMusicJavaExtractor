DE OUWE WIJVENMOLEN

Weet u de oude wijvenmolen in het Spanderswoud
Die staat daar wat onwezenlijk te staan
Zodat je achteraf je eigen ogen niet vertrouwt
En twijfelt aan die molen zijn bestaan
Maar heus hij staat er
Daar aan dat water

Weet u de oude wijvenmolen in de Spanderswoud
Die molen maalt geen water en geen graan
Hij maalt alleen maar mensen die wat moe zijn en wat oud
Die komen er weer jeugdig uit vandaan
Dat is een wonder
Da's heel bijzonder

Wanneer u zich laat overmalen in het Spanderswoud
Dan is dat helemaal geen zwaar corvee
D'r wordt zo af en toe wel eens een ribbetje geknauwd
Maar daarna gaat een mens weer jaren mee
Misschien wel tachtig
Nou dat is toch prachtig

En toch staan er geen honderdduizend besjes in de rij
Verlangend om die molen door te gaan
Want nee, dat is het vreemde juist
Ze lopen er voorbij
En blijven bij de molenaar vandaan
In plaats van bij drommen
Aan te kommen

Want kijk ze weten allemaal, daar in het Spanderswoud
Hoe of dat bij die molen altijd gaat
Ze weten dat de mulder een contractje openvouwt
Dat hij je voor het malen lezen laat
Met de condities
Dat is traditie

Daar staat: ik beloof plechtig bij mijn eer en mijn fatsoen
Dat ik als jonge borst of jonge meid
Mijn leven straks weer net precies zo over zal gaan doen
Met inbegrip van elke stommiteit
En tallermalen
Zal herhalen

De pijntjes en de pijltjes en de domme jaloezie
Het verdriet dat soms na jaren pas verdween
De kneusies van je hart en ook de kneusies van je knie
Daar moet je op de rij af weer doorheen
Daar kun je op rekenen
Want daar moet je voor tekenen

Nou ja en dan zegt iedereen, daar in het Spanderswoud
Mag ik nou echt niks schrappen van de lei
Want als dat zo moet gaan dan blijf ik net zo lief maar oud
Dus lopen ze de molenaar voorbij
Een haartje grijzer
Een beetje wijzer

(Molenaar)

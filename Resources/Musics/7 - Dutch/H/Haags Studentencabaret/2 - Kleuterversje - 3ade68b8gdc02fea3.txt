KLEUTERVERSJE

Een grote klas gevuld met kleuters
Bied ik elke dag het hoofd
Al staat dat hoofd niet naar die peuters
Maar alleen maar naar het Hoofd
Daarom is het zo verdrietig dat het Hoofd
Zich met een ander heeft verloofd

Kindertjes zijn rijper dan u dacht
Soms zingt er eentje onverwacht
Je staat met lege handjes - dei, dei, dei
Op je bollehoofdje, allebei

Mijn eerste klas grenst aan de tweede
't Onderwijs daar geeft die meid
Die door zich wat pikant te kleden
Het Hoofd heel listig heeft verleid
Daarop moest natuurlijk volgen dat het Hoofd
Zich met die juffrouw heeft verloofd

Kindertjes zijn rijper dan u dacht
Ze hadden dat al lang verwacht
Zij draagt haar rokken korter - dij, dij, dij
Hij verliest zijn hoofdje - weg ben jij

Voor 't Hoofd blijf ik uit liefde zorgen
'k Heb d' oplossing reeds gezocht
Mijn veertig kinders heb 'k vanmorgen
Al met zuurtjes omgekocht
Het hoofd omhoog, streef ik naar een gelukkig Hoofd
Zodat hij zich straks met mij verlooft

Kindertjes zijn rijper dan u dacht
Maar dit heb ik ze bijgebracht
Voor honderd zuurtjes zwijgen - wij, wij, wij
Vinger op de lipjes, allebei

Die juf heeft officieel haar enkel
Gister op de trap verzwikt
Maar misschien hebben veertig kinders
Haar de treden afgemikt
Daarom is het wel verklaarbaar dat haar hoofd
Door stenen treden is gekloofd

Maar wij zijn niet van gister, zo juf dacht
Gister hebben we haar aangebracht
We krijgen nu twee weken vrij, vrij, vrij
Van het bolle Hoofdje, blij, blij, blij

DEN HAAG

Vindt u 't ook zo enig in Den Haag
Die stad vol trage trammen
Die heel voorzichtig remmen
Met mooie conducteuren
Die stijf met kaartjes leuren
Die fel naar fooien dreggen
En zacht "Tournooiveld" zeggen
En die zich haast vermoorden
Met nauwe gummiboorden
Onder hun rechtopstaande kraag
Vindt u 't ook zo enig in Den Haag?
Vindt u 't ook zo lollig in Den Haag?
Waar zelfs de meeuwen gapen
Waar crepegezoolde knapen
Die op 't lyceum tobben
Maar mieters kunnen bobben
Met languissante vrouwen
Die veel van cocktails houen
Wel zes of zeven keren
De Spuistraat door flaneren
Met 'n Gamba sorbet in hun maag
Vindt u 't ook zo lollig in Den Haag?
Bent u ook zo dood'lijk van Den Haag?
Die stad vol generalen
Compleet met leverkwalen
Met oude jichtmeneren
Die veel en goed dineren
Die als belegen helden
Zo bloemrijk kunnen schelden
"Zeg, bij de lintjesregen
Heeft hij de Leeuw gekregen
Op grond waarvan dat is mijn vraag"
Bent u ook zo dood'lijk van Den Haag?
Vindt u 't ook zo enig in Den Haag?
Waar vele ambtenaren
In veel papieren staren
Waar meer of minder chique
Maar altijd politieke
Depart'mentale heren
Ons eindeloos regeren
Tot 't einde is gekomen
Door hoge Zorgvliet-bomen
Klinkt zacht en lispelend de vraag
Vond u 't ook zo enig in Den Haag?

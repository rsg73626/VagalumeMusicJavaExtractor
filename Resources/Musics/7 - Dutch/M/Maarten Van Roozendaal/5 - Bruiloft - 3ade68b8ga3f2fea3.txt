BRUILOFT

Het is fijn om oke te zijn
Om cool en up to date te zijn
Het is fijn om relaxed te zijn
Om easy going, smooth te zijn
Het is fijn om steady to the point
Om clever, hard to get te zijn
Dat is fijn

Het is ook fijn om een fijn mens te zijn
Om voorkomend en attent te zijn
Fijn is het om correct te zijn
Om dapper en oprecht te zijn
Het is fijn om onverschrokken
Ondanks alles steeds jezelf te zijn
Het is fijn om dat te zijn
Wat je nou net niet bent
Het is altijd fijn om dat te zijn
Wat je nou net niet bent

Goed, dit is dus jouw bruiloft
In een keurig doorsnee dorpshotel
Ik heb mezelf maar uitgenodigd
Want vrijpostig ben ik wel
Jouw bruidsjurk werkelijk beeldig
Vrolijke bloemen in je haar
God, wat kan een mens veranderen
In een tijd van nog geen jaar

Het is fijn om niet jaloers te zijn
En om niet rancuneus te zijn
Het is fijn om edelmoedig
En vooral geestelijk stabiel te zijn
Het is fijn om niet wraakzuchtig
Maar groots en tolerant te zijn
Wat moet het fijn zijn dat te zijn
Wat ik nou net niet ben
Het zou zo fijn zijn dat te zijn
Wat ik nou net niet ben

Goed, naast jou lacht een bruidegom
Ik schuif in een rij
Volslagen onbekenden
Angstaanjagend dichterbij
Afwezig schud ik handen
Je zus, je pa en ma
Een klein moment van aarzeling
Wanneer ik voor je sta

Nu is het fijn om leuk te zijn
Om geestig en adrem te zijn
Om spitsvondig, scherp, snel te zijn
Om overweldigend direct te zijn
Of anders gewoon maar sterk te zijn
Trefzeker, niets ontziend te zijn
De roekeloze held te zijn
In een klap er vanaf te zijn

Dan zeg jij: "Kijk Hutch
Dit is nou die Maarten"
En ik meteen erover heen
"Hoi Hutch"

Wat moet het fijn zijn dat te zijn
Wat ik nou net niet ben
Het zou zo fijn zijn iets te zijn
Wat ik nou net niet ben
Het is dus fijn een Huts te zijn
Het fijnste is om dat te zijn
Wat je nou net niet bent

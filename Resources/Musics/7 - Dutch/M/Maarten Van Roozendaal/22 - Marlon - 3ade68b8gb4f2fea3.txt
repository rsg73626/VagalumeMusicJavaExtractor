MARLON

God, wat zijn z'n ouders trots, Marlon kan al lopen
Netjes met twee woorden spreken en Marlon is pas twee
Marlon moet viool gaan spelen, want muzikaal dat is ie
Als papa aan de piano zit danst Marlon met 'm mee

Kom op dans Marlon dans

Ons Marlon kan al lezen, kan al schrijven op z'n vijfde
Een puzzel voor achtjarigen zet hij zo in elkaar
Zijn viool hangt aan de wilgen, want hij heeft laatst TMF gezien
Dus nu schrijft Marlon liedjes en Marlon speelt gitaar

Kom op dans Marlon dans

Ons Marlon is nu negen en dat geeft best wat problemen
Hij gaat steeds vaker uit en hij komt steeds later thuis
Hij rookt allang niet stiekem meer en als zijn ouders zeuren
Dan moeten ze dat zelf maar weten, gaat ie toch gewoon uit huis

Kom op dans Marlon dans

Marlons ouders zijn weer trots, Marlon is gestopt met drinken
Hij is twaalf, maakt carriere, met contacten en know how
Marlon naar de beurs toe, tussendoor een hapje eten
En dan hup naar tango-les, want Marlon zoekt een vrouw

Kom op dans Marlon dans

Marlon heeft zijn baan, hij is getrouwd, is ongelukkig
Hij is dan ook alweer zestien en dan slaat de weemoed toe
Zoveel kansen laten lopen en deze truttigheid, hij haat het
Nee, Marlon wil weer dansen, maar Marlon is zo moe

Kom op dans Marlon dans

Marlon is nu eenentwintig, woont weer bij zijn trotse ouders
Die nu al tijden wachten op een verzorgingsflat in Zeist
En dat kan nog wel even duren, dat is een kwestie van urgentie
Kijk, Marlon danst de tuin in, want hij staat boven aan de lijst

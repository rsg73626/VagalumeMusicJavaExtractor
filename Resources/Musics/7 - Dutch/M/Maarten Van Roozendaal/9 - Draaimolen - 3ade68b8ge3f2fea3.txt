DRAAIMOLEN

Nu de draaimolen draait
En met je jurk wap'ren je haren
En weerom en je zwaait
En weerom, na al die jaren
Dat ik hier niet dorst te staan
Omdat het knip'ren van het licht
Jou liet komen, jou liet gaan
Lach je me toe uit elk gezicht

En die doffe dooie ogen
Dat wat daar in de rondte staart
Zegt me dat ik word bedrogen
Daar hobbelt slechts jouw lege paard

En nu het reuzenrad al wacht
En ik, na twaalf gevulde koeken
In het schuitje naar je smacht
Je vanaf het hoogste punt ga zoeken
Waar loop jij met je suikerspin
Tussen draken, oktopussen
Wil ik net als in het begin
De suiker van je lippen kussen

Dus dan hop nu maar naar boven
Ik zie je niet, het valt me zwaar
Ik moet er toch maar aan geloven
Alleen de waarzegster zegt waar

En het kristal zegt lang geleden
Liep jouw grote liefde stuk
Beproef omwille van het verleden
In de schiettent jouw geluk
Dus met een buks tegen mijn schouder
Knijp ik m'n linkeroog strak dicht
En raak als een geheelonthouder
Precies de roos, daar flitst het licht

En met die foto, ongelogen
Verdwijnt direct mijn zere smart
Jij staart me aan met rode ogen
Ik zie alleen jouw bloedend hart

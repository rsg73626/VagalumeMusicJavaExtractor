VRIEND

Mijn vriend, mijn grote vriend
Ik schrijf je maar een brief, mijn vriend
Op muziek, zoals een lied, mijn vriend
Een lied speciaal voor jou
Mijn allerfijnste vriend
Mijn van jongst-af-aanstevriend
Een lied speciaal voor jou
Speciaal voor jou

Naar Portugal, naar Portugal
Je weet nog naar ons Portugal
Naar onze Portugezen
Wel wat achterlijk, natuurlijk
Maar wij wisten, met een beetje goede wil
Dan dronken wij langs onze kusten
In onze dorpen, in onze kroegen
Dronken wij de beste wijnen
Niemand dronk er voor zo'n prijs
Als onze prijs zulke wijnen
En niemand stapte 's nachts
Dronken in zo'n krot, als waar wij sliepen
Want niemand had zo'n prachtig krot
Zo'n machtig krot, als waar wij sliepen
Ach man, wat hadden wij het toch getroffen
Zo vreselijk getroffen
Wat hadden wij het vreselijk getroffen met elkaar
Vriend, mijn mooie levensvriend
Mijn grote wereldvriend
Een lied speciaal voor jou
Vijftien was ik
Toen ik voor het eerst een meisje zoende
En jij vond
Dat ik had moeten wachten
Nee, beter was het
Zoals jij je liefde spaarde voor de ware
En die ware werd uiteindelijk Marlies
O Marlies, jouw Marlies
De vrouw van alle vrouwen
De mooiste en de knapste
En ik moest dan maar trouwen met haar zus
En dat heb ik ook gedaan, mijn vriend
Jij wist precies wat goed was, vriend
En toen dat huwelijk strandde
Had jij dat ook alweer gezien, mijn vriend
Je regelde m'n vrouw, m'n vriend
Je regelde m'n scheiding, vriend
Wat had ik het getroffen
Met zo'n slimme vriend als jij, m'n vriend
Wat hadden wij het toch getroffen
Samen zo getroffen
Wat troffen wij het samen toch zo vreselijk met jou
Vriend, mijn rots- en brandingvriend
Mijn grote schoudervriend
Een lied speciaal voor jou

En ik dank je voor die baan, mijn vriend
Jij zorgde voor een baan, mijn vriend
Ik had allang een baan, mijn vriend
Maar dat maakte niet uit
En dat ik ook wat minder zou verdienen
Was op termijn zelfs juist weer beter
Dus zo zat ik, oh, de klootzak, die ik ben
Al snel te werken in jouw zaak
En zo werd jij mijn baas, mijn vriend
De allerbeste baas, mijn vriend
Echt werkelijk zo'n baas, mijn vriend
Nee, jij had voor je schaduw
De zon al niet meer nodig
En je hebt altijd gelijk
Want je bent de enige, die praat
En toen die zaak failliet ging
Zei je: "Maak je maar geen zorgen
Dat ligt echt niet alleen aan jou"
Man, wat had ik het getroffen
Dat dat niet alleen aan mij lag
Dat jij je hand over je hart streek
Over jouw ruimhartig hart streek
Ik had dan wel geen baan meer
Maar ik had het wel getroffen
Met zo'n vriend als jij getroffen
Maar het meest, m'n vriend
Het meest, m'n vriend
Het meest, m'n vriend
Heb jij het wel getroffen met jezelf, m'n vriend
Wat heb jij het toch getroffen met jezelf, mijn vriend
Mijn eeuwigdurende vriendschapsvriend
Mijn schaduwvriend
Wat heb jij het toch getroffen met jezelf
En toen ik jou dit afgelopen zondag
In mijn auto
Eens eindelijk rustig wilde zeggen
En jij al na een zin of twee
Over mijn koppeling begon
Want er was iets met mijn koppeling
En nou had jij een mannetje
Je had weer eens een mannetje
Jij had van alle mannetjes
Veruit het beste mannetje
En dat dat mannetje dan gewoon een dure garage is
Dat maakt dan even niet meer uit
Het was tenslotte wel jouw mannetje
En ik kon, nee, ik mocht bij jouw mannetje
Toen dacht ik: ik schrijf je maar een brief, mijn vriend
Op muziek, zoals een lied, mijn vriend
Een lied speciaal voor jou, mijn vriend
Mijn van jongst-af-aanstevriend
Mijn baantjes-huwelijks-scheidingvriend
Mijn altijd wel een mannetjevriend
Mijn nu tot het verledenvriend
Het is over en voorbij
En straks zitten wij weer gezellig aan de bar
En jij zegt: "He, dat ene lied
Dat geinige ding over die vriendschap
Waar we het zondag over hadden
Dat was toch een goed idee van mij"
En dan zal ik vriendelijk lachen, vriend
Het is helemaal van jou, mijn vriend
Het is en blijft jouw feest
Maar ik vind het wel mooi geweest
Ik vind het nu wel mooi geweest
Het is mooi geweest
Vriend, afscheidsvriend
Het is mooi geweest
Het is nu wel mooi geweest

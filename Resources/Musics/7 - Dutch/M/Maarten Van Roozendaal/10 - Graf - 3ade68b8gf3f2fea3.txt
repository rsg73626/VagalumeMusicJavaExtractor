GRAF

Zo, 'ns even kijken, eerst die bladeren maar 'ns even Het is
Natuurlijk leuk, die herfst, maar het geeft wel een allejezusse
Hoop rotzooi. We gaan dat eerst 'ns even netjes bij elkaar harken
En dan met stoffer en blik in een vuilnisbak deponeren
Kijk, dat is al weer meteen een heel ander gezicht. Sodemieter
Ik wist, dat die duiven konden poepen, maar dit is werkelijk je
Reinste zwavelzuur en dan wil ik dat zeker met een borsteltje
Man, ik moet dat heel anders doen. Ik neem een emmertje met
Lauw water en dan met een groen doekje en beetje Jif ga ik dat
'ns Even hardhandig schoonfabriceren. Kijk, nu kunnen de mensen
Tenminste ook je naam weer lezen. Ik zag trouwens, verderop
Hadden ze rozen neergelegen, dat is ook mooi hoor en weer
'ns Heel wat anders dan die eeuwige chrysanten. Weet je wat ik
Doe, neem ik volgende week maar daar moeten we het zo nog
Maar even over hebben, eerst een kopje koffie. Waar is m'n
Thermoskan. In m'n pukkel natuurlijk en m'n zoetjes. Liefste, ik moet
Je iets vertellen. We zijn altijd eerlijk tegen elkaar geweest en ik
Zou niet weten waarom dat nu opeens niet meer zou hoeven en
Bovendien weet jij net zo goed als ik, ik ben helemaal nooit zo'n
Versierders-type geweest eigenlijk, maar nu heb ik kennis gekregen
Aan een dame bij ons in het huis, een charmante verschijning
Mag ik wel zeggen, en die nodigde mij uit voor een kopje
Thee op haar kamer, mens, wat was ik zenuwachtig. Ik had me
Netjes aangekleed, je weet hoe ik ben en we zitten eigenlijk
Gewoon gezellig te kletsen, maar van het een kwam het ander ik
Zal je alle details ook maar besparen. Maar nu is het zo, haar
Jongste zoon is volgende week veertig jaar getrouwd en nu heeft
Ze mij gevraagd of ik haar daar wil begeleiden, zeg maar, en dat
Wil ik wel. Maar het probleem is, het is precies op woensdag, dus
Wat ik jou nou wil vragen is: of het goed is dat ik volgende week
Woensdag dan op donderdag kom en dan neem ik rozen voor je
Mee en de woensdag erop kom ik gewoon weer op woensdag

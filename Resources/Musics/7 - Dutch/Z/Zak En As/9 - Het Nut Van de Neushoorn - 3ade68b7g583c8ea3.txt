HET NUT VAN DE NEUSHOORN

Het schijnt dat ik zeldzame dieren bedreig
Dat merk ik omdat ik acceptgiro's krijg
Dan denk ik: O jeetje, wat zielig, ach gut
Maar wat heeft in godsnaam een neushoorn voor nut

Hij is prehistorisch en paranoid
Omdat hij erg dom is en vrijwel niks ziet
Een harnas vol schubben, je ogen doen pijn
Zo'n beest hoort al eeuwen verdwenen te zijn

Persoonlijk heb ik aan een goudvis genoeg
Ik snapte dus nooit waar die heisa op sloeg
Dan denk ik: O jeetje, 't is zielig, ach gut
Maar wat heeft in godsnaam een walvis voor nut

Hij hindert de scheepvaart en poept diarree
Stort tonnen urine en sperma in zee
Een lillende speklap vol keutels en traan
Wat is er op tegen als die niet bestaan

Ik ben heus geen beest maar het laat me vrij koud
Of ergens gestroopt wordt, gekapt of gebouwd
Dan denk ik: O jeetje, 't is zielig, ach gut
Maar wat heeft in godsnaam een tijger voor nut

Een loensende gluipkop, die stinkt uit z'n mond
En pooierig rondsluipt in veels te duur bont
En oneconomisch toeristen verslindt
Een tijger is zinloos, dat weet ieder kind

Ik hou best van dieren, maar dan met verstand
Benader de zaak van de andere kant
Dus denk ik: O jeetje, 't is zielig, ach gut
Maar wat heeft in godsnaam een zeehond voor nut

Ze zijn op de Wadden ons leger tot last
En schaden de visstand daar zeer enthousiast
In Canada smeren ze alles vol bloed
Alleen op affiches voldoen ze heel goed

Omdat ik een mens ben verwoest ik natuur
Toch jammer, maar ja, alles went op den duur
Dus denk ik: O jeetje, 't is zielig, ach gut
Maar wat heeft in godsnaam een panda voor nut

Een teddybeer van de lamlendigste soort
Hij lust niks als bamboe en plant zich niet voort
We moesten die wolbaal nou toch maar eens kwijt:
Dat beest geilt alleen maar op publiciteit

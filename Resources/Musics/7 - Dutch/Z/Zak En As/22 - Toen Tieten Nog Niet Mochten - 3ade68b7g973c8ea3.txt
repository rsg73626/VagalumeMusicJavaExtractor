TOEN TIETEN NOG NIET MOCHTEN

Wij schrijven jaren '20 en de zeden zijn benauwd
Dus liever geen gemeenschap voor er netjes is getrouwd
Een ongerepte maagd is in het straatbeeld heel gewoon
Europa lijkt een zuivere idylle
Er is nog geen 06-lijn bij gebrek aan telefoon
En nergens een kiosk met vrouwenbillen
Gelukkig was er redding uit de seksuele nood:
Ver weg in de kolonies... daar leefde men nog bloot

De dominee, de dokter, de notaris en de klerk
Hun boeken gaan in hoofdzaak over Jezus en de kerk
Maar ergens in een hoekje is de plank 'koloniaal'
Daar gaat hij 's avonds laat in zitten wroeten
De pittoreske kiekjes van een echte Zulu-kraal
Vertonen niet alleen maar blote voeten
'Een ritueel van vruchtbaarheid', vermeldt het bijschrift droog
Maar in de jaren '20.. kreeg je hem ermee omhoog

Een heer met rode oortjes mompelt ernstig tot zijn vrouw:
"Ze zijn wel dun gekleed, edoch, ze kennen daar geen kou"
Maar als zijn ega slaapt, krijgt hij de kolder in de kop
Hij pakt zijn boek met bruingebronsde knapen
Wel tien adolescenten tonen hem hun rollen drop
Samoa biedt hem troost voor hij gaat slapen
Een man als Oscar Wilde kwam er schaamteloos voor uit
Maar wie niet wilde boeten, kocht zo'n boek met tropisch fruit

De schaamlap van de Dajaks is bijzonder krap van snit
Ook niet-antropologen zien wel wat daaronder zit
De koker van de Papua is zeer hoogstaand van vorm
Wat echter cultureel verklaard kan worden
Jazeker, de verscheidenheid aan mensen is enorm
De Schepping toont een onvermoede orde:
Hoe rijker en beschaafder en hoe blanker mensen zijn
Hoe strafbaarder de foto's... van hun zwaard en hun vagijn

NAZI'S ZIJN MAAR ZELDEN BLONDE HELDEN

Nazi's zijn maar zelden blonde helden
In tegendeel, juist akelig gewoon
Lulletje die vallen op vertoon
Of ambtenaartjes die zich laten gelden
Verwen zo'n kleine windbuil
Hij groeit uit tot een tyfoon

Het is voor ieder mens wel even schrikken
Dat eerste lijk, dat eerste massagraf
Gelukkig raakt het nieuwtje er weer af
Want jij en ik, wij weten ons te schikken
En als de misdaad groot genoeg is
Vrezen wij geen straf

Iedereen kan babyhoofdjes pletten
Het nekschot wordt routine na een week
En ieder die daar iets te lang naar kijkt
Raakt besmet en kan zich niet verzetten
Moord als ambacht
Moord als almacht
Bloeddorst die op vrijheid lijkt

Het spijt me soms dat ik ooit leerde lezen
En niet op tijd mijn boeken heb verbrand
Ongevraagd in gruwelen gestrand
En niet meer van de waarheid te genezen
Dat juist de sukkels vrolijk zijn
Zoiets ligt voor de hand

Zalig zijn degene die niks weten
Wat zou je soms graag blind zijn en doofstom
Het is gebeurd en niemand weet waarom
Pas achteraf herkennen wij profeten
Films en boeken, tweedehands verdriet
De doden blijven doof

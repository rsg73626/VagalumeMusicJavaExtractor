DE BEJAARDENBERG

Veel mensen zijn tevreden
Met een pony of parkiet
Maar gaat uw hart niet spreken
Als u een oudje ziet
Er is nu voor het huisdier
Een humaan alternatief:
Probeer eens een bejaarde
Ze zijn echt ontzettend lief

Bejaarden eisen aandacht
Veel liefde en geduld
Maar kijk ze eens genieten
Als u hun bakje vult
Wie hen met zorg behandelt
Wordt al snel door hen bekoord:
Ze maken niet veel leven
En ze planten zich niet voort

Bejaarden zijn verkrijgbaar
In de bus en in de trein
Ze trekken rond in troepen
Om maar niet alleen te zijn
U lokt ze met een bolknak
En de wijfjes met bonbons
(En wendt u voor subsidie tot
Den Haag, en niet tot ons.)

De senior is zuinig
Dus goedkoop in onderhoud
Hij eet bescheiden hapjes
Waarop hij uren kauwt
Geef met een bosje bloemen
Hun dagverblijf wat fleur
En kijk: het pienter kopje
Krijgt een purperrode kleur

Ze hebben niet veel toekomst
Maar verleden bij de vleet
Uw oudje denkt dus altijd
Dattie alles beter weet
Zo kennen ze de oorlog
Een enkeling zelfs twee... En mits u ze goed voedert
Pikken ze de Derde mee

Probeer eens een bejaarde
Ze zijn echt heel snel tevree

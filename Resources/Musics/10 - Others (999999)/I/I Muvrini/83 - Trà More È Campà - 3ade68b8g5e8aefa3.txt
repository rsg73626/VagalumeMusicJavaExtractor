TRÀ MORE È CAMPÀ

In mente oghje mi vene
Un surrisu di tè
Da nantu à quella scena
Di piazza Tien an Mè

Rivuluzione movi
Mancu si pò più dì
A cerchi è ùn la trovi
À mezu à li cheppì

È tù chì ti ne ridi
Di tanchi da fermà
Tamanti li to sfidi
D'oriente quallà

È tù sai
Sai more
Sai more è sai campà
È tù sai
Sai more
Pè un palmu di libertà

Pò t'aghju vistu corre
Davanti à i sullati
Un populu in bullore
Di ghjente rivultati

È ancu marchjà pianu
In centu mila è più
Carrughju fattu umanu
Da tanta giuventù

Sempre n'ere cuntentu
Di longu à li stradò
Quale ellu fussi lu ventu
Quale ellu fussi lu prò

È tù sai
Sai more
Sai more è sai campà
È tù sai
Sai more
Pè un palmu di libertà...

RIFÀ I PASSI

Dopu dece anni à meza vita
Spartela in dui a ferita
Ognunu andà da u so cantu
È rinnicassi pè un tantu

Cum'è una traccia una cunferma
Un figliulucciu chì vi ferma
È i ricordi accatastati
Di quelli mumenti beati

È pò un ghjornu à l'ispensata
Truvassi à listessa abbrucata
È dissi cumu và
È mettesi à parlà

Sì maritatu è tù chì aspetti
Lascià da cantu i rigretti
E cunfidenze è pò l'accuse
Centu quistione è mille scuse
Pò tramindui à core in manu
Rifà i passi pianu pianu
Mezu à i torti è e ragiò
È issi dui anni di prigiò

È pò cusì in una carezza
Cum'è a vera tennerezza
Dissi una volta ancu di più
Dissi una volta ancu di più
U mio solu amore sì tù
U mio solu amore sì tù ...
